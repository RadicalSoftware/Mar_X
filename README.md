

  
# ΠΩΣ ΤΟ ΕΡΓΟ ΞΕΠΕΡΝΑΕΙ ΤΙΣ ΑΙΣΘΗΣΕΙΣ - Η ΕΜΒΥΘΙΣΗ ΣΕ ΜΙΑ ΑΛΛΗ ΠΡΑΓΜΑΤΙΚΟΤΗΤΑ
  
## ΣΧΟΛΙΟ ΜΕ ΑΝΑΦΟΡΑ ΣΤΟΝ ΚΑΝΤΙΝΣΚΙ & ΣΤΗΝ ΑΦΑΙΡΕΣΗ

#### ΑΠΟΣΑΦΗΝΙΣΗ ΟΡΩΝ
##### Εμβύθιση
Η εμπειρία της βύθισης στο πλαίσιο μιας αναπαράστασης, μυθοπλασίας η προσομοίωσης - όπου ο χρήστης μεταφέρεται σε μια πραγματικότητα στην οποία δεν είναι φυσικά παρών.

#### ΑΝΑΠΤΥΞΗ ΘΕΜΑΤΟΣ
Τα αφηρημένα έργα του Καντίνσκι αποτελούν ενδεικτικό παράδειγμα εμβύθισης του θεατή σε μια άλλη πραγματικότητα που υπερβαίνει τα δεδομενα του αισθητού κόσμου. Αν και είθισται να θεωρείται πως τα εν λόγω έργα διέπονται από τυχαιότητα - λόγω της φανομενικά χαώδους όψης τους, στην πραγματικότητα αποτυπώνουν προσεκτικά σχεδιασμένους κόσμους (κάτι που μαρτυράται και τα πολλαπλά προσχέδια που δημιουργούσε ο Καντίνσκι, πριν οδηγηθεί στις τελικές συνθέσεις). Διαβάζοντας κανείς το *Για το Πνευματικό στην Τέχνη* (1912) και το *Σημείο - Γραμμή - Επίπεδο* (1926), καταλαβαίνει πως ο Καντίνσκι δημιούργησε μια νέα εικαστική γλώσσα μέσω της οποίας επεδίωκε να προσφέρει την πρόσβαση σε μια άλλη, καλύτερη - όπως πίστευε, πραγματικότητα.

Ο Καντίνσκι υποστήριζε πως όλα τα επιμέρους στοιχεία του αφηρημένου έργου, συνθέτουν ένα αποτέλεσμα που ξεπερνά την οπτική εντύπωση και φτάνει σε αυτό το εσωτερικό ερέθισμα, που όπως έλεγε είναι ικανό να κάνει την ανθρώπινη ψυχή να δονηθεί επωφελώς. (Καντίνσκι 1981, 78)

Να σημειωθεί πως ο Καντίνσκι, ο οποίος έπασχε από συναισθησία (μια κατάσταση που αφορά στην ανάμιξη των αισθήσεων), εστίαζε στην αξία της συνένωσης των ιδιαίτερων δυνάμεων διαφορετικών τεχνών (από την οποία θα προέκυπτε η αυθεντική, μνημειώδης τέχνη). Αναγνώριζε μάλιστα τη μουσική, ως μία τέχνη που δεν συναρτάται με το έξω από τον καλλιτέχνη, αλλά με το μέσα του. Και εκεί θα δώσει έμφαση καθώς οδηγείται προς την αφαίρεση. Θα στραφεί στη μουσική και θα προσπαθήσει να ανακαλύψει τα ίδια μέσα, στη δική του τέχνη. (Καντίνσκι 1981, 67-70)

#### ΣΥΜΠΕΡΑΣΜΑ
Ο Καντίνσκι επεδίωξε μέσω του έργου του να ξεπεράσει τις αισθήσεις, με το να προσπαθήσει να θέσει σε συνεργασία το άμεσα εμπλεκόμενο ερέθισμα (ορατό) με το έμμεσο - δλδ, τις λοιπές αισθήσεις. Για τον ίδιο η συναισθησία ήταν ένα βοηθητικό εργαλείο, ώστε να κινηθεί προς αυτόν το σκοπό. Είναι πιθανό, η αναφορά στο έργο του Καντίνσκι να φαντάζει αδύναμο παράδειγμα σε σχέση με την ανάδειξη του ζητήματος της εμβύθισης, καθώς οι παράγοντες που επιδρούν είναι περισσότερο εσωτερικοί - μη φανεροί. Ωστόσο, θεωρώ πως οι εσωτερικές διεργασίες(που συχνά μπορεί να φαντάζουν και αίολες) είναι πολύ πιο ισχυρές και από τα πιο κραυγαλέα ερεθίσματα. Αναντίρρητα, κανείς δεν μπορεί να αποφανθεί για τον βαθμό εμβύθισης που πέτυχε ο Καντίνσκι - όπως δεν μπορεί να αποφανθεί για κάθε άλλη περίπτωση έργου. Από την προσωπική μου σκοπιά, η μεταφορά σε αυτή την άλλη πραγματικότητα του Καντίνσκι, δεν είναι απλά θεωρητική αλλά βιωματική. 

#### Ενδεικτική Παράθεση Έργου

[W.Kandinsky - Composition VII](https://en.wikipedia.org/wiki/Wassily_Kandinsky#/media/File:Vassily_Kandinsky,_1913_-_Composition_7.jpg)



##### ΒΙΒΛΙΟΓΡΑΦΙΑ

- Καντίνσκι, Βασίλι. 1981. *Για το Πνευματικό στην Τέχνη*. Μετάφραση Μηνα Παράσχη. Αθήνα: Εκδόσεις Νεφέλη.

- Καντίνσκι, Βασίλι. 1996. *Σημείο Γραμμή - Επίπεδο*. Μετάφραση Έφη Μαλάκη- Σταθάκη. Αθήνα: Εκδόσεις Δωδώνη.



