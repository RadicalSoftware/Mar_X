

  
# ΠΩΣ ΤΟ ΕΡΓΟ ΞΕΠΕΡΝΑΕΙ ΤΙΣ ΑΙΣΘΗΣΕΙΣ
  
# ΣΧΟΛΙΟ ΜΕ ΑΝΑΦΟΡΑ ΣΤΟΝ ΚΑΝΤΙΝΣΚΙ & ΣΤΗΝ ΑΦΑΙΡΕΣΗ

Τα αφηρημένα έργα του Καντίνσκι αποτελούν ενδεικτικό παράδειγμα εμβύθισης του θεατή σε μια άλλη πραγματικότητα που υπερβαίνει τα δεδομενα του αισθητού κόσμου. Αν και είθισται να θεωρείται πως τα εν λόγω έργα διέπονται από τυχαιότητα, στην πραγματικότητα αποτυπώνουν προσεκτικά σχεδιασμένους κόσμους (εξού και τα πολλαπλά προσχέδια). Διαβάζοντας κανείς το *Για το Πνευματικό στην Τέχνη* (1912) και το *Σημείο - Γραμμή - Επίπεδο* (1926), καταλαβαίνει πως ο Καντίνσκι δημιούργησε μια νέα εικαστική γλώσσα μέσω της οποίας επεδίωκε να προσφέρει την πρόσβαση σε μια άλλη, καλύτερη - όπως πίστευε, πραγματικότητα. 

Ο Καντίνσκι υποστήριζε πως όλα τα επιμέρους στοιχεία του αφηρημένου έργου, συνθέτουν ένα αποτέλεσμα που ξεπερνά την οπτική εντύπωση και φτάνει σε αυτό το εσωτερικό ερέθισμα, που όπως έλεγε είναι ικανό να κάνει την ανθρώπινη ψυχή να δονηθεί επωφελώς. (Καντίνσκι 1981, 78)

Να σημειωθεί πως ο Καντίνσκι, ο οποίος έπασχε από συναισθησία (μια κατάσταση που αφορά στην ανάμιξη των αισθήσεων), εστίαζε στην αξία της συνένωσης των ιδιαίτερων δυνάμεων διαφορετικών τεχνών (από την οποία θα προέκυπτε η αυθεντική, μνημειώδης τέχνη). Αναγνώριζε μάλιστα τη μουσική, ως μία τέχνη που δεν συναρτάται με το έξω από τον καλλιτέχνη, αλλά με το μέσα του. Και εκεί θα δώσει έμφαση καθώς οδηγείται προς την αφαίρεση. Θα στραφεί στη μουσική και θα προσπαθήσει να ανακαλύψει τα ίδια μέσα, στη δική του τέχνη. (Καντίνσκι 1981, 67-70)

#### Ενδεικτική Παράθεση Έργου

[W.Kandinsky - Composition VII](https://en.wikipedia.org/wiki/Wassily_Kandinsky#/media/File:Vassily_Kandinsky,_1913_-_Composition_7.jpg)


##### ΒΙΒΛΙΟΓΡΑΦΙΑ

- Καντίνσκι, Βασίλι. 1981. *Για το Πνευματικό στην Τέχνη*. Μετάφραση Μηνα Παράσχη. Αθήνα: Εκδόσεις Νεφέλη.

- Καντίνσκι, Βασίλι. 1996. *Σημείο Γραμμή - Επίπεδο*. Μετάφραση Έφη Μαλάκη- Σταθάκη. Αθήνα: Εκδόσεις Δωδώνη.



